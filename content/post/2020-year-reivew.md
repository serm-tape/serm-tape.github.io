---
title: "2020 year review"
description: "อัพเดทปีละบทความ"
date: "2021-01-01T12:26:00+07:00"
tags: ["trivia"]
image: "/images/2021.jpg"
---
![cover](/images/2021.jpg)
# 2020 ผ่านไปแล้ว
ประเดิมบทความแรกของปี เนื่องจากปีที่แล้วไม่ได้อัพบล็อกเลย เพราะผลัดวันมาทำหลังปีใหม่ยังไงล่ะ

# เป้าหมายเดียวของการทำงานหลังเรียนจบ
ตั้งแต่เรียนจบมา มีเป้าหมายหลักอย่างเดียว คือต้องเป็นซีเนียร์และมีเงินเดือนถึงตัวเลขที่ตั้งใจไว้ภายในห้าปี ทีแรกหลังจากทำงานครบห้าปีปรับเงินเดือนช่วงเดือนกุมภา ก็ไม่ได้ขึ้นตำแหน่ง เงินก็เลยไม่กระโดด แต่ได้มาปรับรอบพิเศษตอนเดือนเจ็ด ขอบคุณคุณแฟนที่ผลักดันและเป็นกำลังใจให้เราสู้ ภูมิใจกับความสำเร็จนี้มากๆ ได้ทั้งเงิน ได้ทั้งตำแหน่ง หน้าที่ความรับผิดชอบก็เยอะขึ้น ก้าวสู่ความเป็นผู้ใหญ่ไปอีกขั้น

เรื่องเนื้องาน สิ่งที่ได้ทำเพิ่มขึ้นคือต้องมองภาพใหญ่มากขึ้น คิดถึงระบบโดยรวม การเชื่อมต่อกันของแต่ละส่วนจะทำยังไง ส่วนเรื่องทีมก็ได้เริ่มเข้ามาทำสกรัมมาสเตอร์ เข้ามาประชุมกับยูสเซอร์เพื่อแก้ไขปัญหาต่างๆ ยอมรับว่าหลายอย่างยังทำได้ไมดี ต้องขอบคุณเจ้านายกับเจ๊หัวหน้าทีมและพี่ๆน้องๆทุกคนที่ช่วยกันจนผ่านมาได้ 
ปีนี้เราได้เรียนรู้เกี่ยวกับระบบ AR มาขึ้นเยอะ การลงบัญชีต่างๆ การต่อรองเพื่อหาจุดที่ยอมรับได้จากการ Migrate ขึ้นระบบใหม่ หลายๆอย่างเราประเมินได้ต่ำกว่าความเป็นจริงมาก data quality เป็นเรื่องที่จัดการยากจริงๆ

ปีนี้ได้งานนอกมาเพิ่มอีกสองสามงาน ที่น่าสนใจก็มีทำเกมหนึ่งงาน ถือว่าสนุกดีเพราะไม่ได้ทำเกมมานานมากแล้ว ได้ใช้ Phaser.js เป็นเกมจับผิดเล็กๆทำนอกเวลาประมาณสามสัปดาห์ ใครอยากเล่นไปลองได้ เดี๋ยวจะแปะลิงค์ไว้ข้างล่าง ส่วนงานนอกอันอื่นก็เป็นทำเว็บเหมือนเดิม แตกต่างกันตรงที่คราวนี้เป็นงานเล็ก เลยลองหัดใช้ firebase แบบจริงจัง ปรากฏว่าก็ live ได้ไม่มีปัญหาอะไร ไอ้พวกเว็บทำแล้วทิ้งเนี่ยชอบมาก เพราะเราสามารถแฮคทุกอย่างได้เพื่อให้งานเสร็จ ใช้เสร็จก็ปิดทิ้งได้เลย ไม่ต้องเผื่อต่อเติมอะไรมาก พอได้ค่าขนมมาให้ชื่นใจหน่อย

# เงินทองของต้องเก็บออม
เปิดประเดิมโควิดปีนี้ทำตลาด SET circuit break ไปสองรอบติดๆกัน เรากับแฟนเลยคิดว่านี่เป็นจังหวะที่ดีในการเริ่มเข้าตลาดเปิดพอร์ทกัน ก็เป็นการออมเงินอีกทางหนึ่งที่ดีเหมือนกัน สรุปสิ้นปีรวมผลประกอบการได้ประมาณ 4% ถือว่าไม่เลวสำหรับมือใหม่ แต่แฟนผมทำกำไรได้มากกว่านั้นเยอะ เลยฝากเงินแกไปจัดการให้ซะเลย ยอดเยี่ยม นอกจากนี้ยังได้หัดอ่านงบการเงิน ข่าวเศรษฐกิจรอบโลก รู้สึกเป็นคนฉลาดขึ้นนิดนึง

เงินก้อนใหญ่อีกก้อนที่หยิบไปใช้ในปีนี้ก็คือ ซื้อคอนโดย่านสะพานควายที่ลดราคาจากโควิดจนเป็นหนี้ก้อนโตครั้งแรกในชีวิตหลายล้าน ไหนจะถอนเงินเก็บมาเกินครึ่งเพื่อดาวน์คอนโดอีก กะว่าจะได้ไม่ต้องเสียดอกแพง แต่ก็แพงอยู่ดี ซื้อของตกแต่งอีกหมดไปอีกเกือบแสน ได้รู้วิธีคำนวณดอกเบี้ยบ้านทำสูตรลงไฟล์ excel แบ่งว่าที่จ่ายไปเป็นต้นกี่บาท ดอกกี่บาท แล้วยังเหลือต้นอีกเท่าไหร่ กะว่าตอนขายจะได้คำนวณราคาได้ไม่ขาดทุน

ใช้บัตรเครดิตมาครบปี รู้ซึ้งเลยว่าเป็นผลิตภัณฑ์ที่น่ากลัวมาก ต้องจดบันทึกไว้ตลอดว่าตอนนี้เราเหลือเงินจริงๆเท่าไหร่ สร้างวินัยการเงินได้ดีมาก จนต้องเริ่มจดบันทึกรายรับรายจ่ายจริงจัง แต่โดยรวมก็ถือว่าดี ทั้งการ cashback หรือผ่อนจ่าย 0% ก็ช่วยยืดชีวิตให้เราได้อย่างดีเลย แต่จริงๆก็ไม่อยากใช้ผ่อนจ่ายเลย อนาคตเป็นสิ่งไม่แน่นอน หวาดเสียวมากๆ แฟนบอกว่าการถือไว้ก็ดี ทำให้เรามีประวัติในบูโร การจะกู้ซื้อบ้านหรือคอนโดจะทำได้ง่ายขึ้น ซึ่งก็จริง

# ดัดฟันครั้งแรกในชีวิต
ไฮไลท์เรื่องสุขภาพปีนี้คงเป็นจัดฟัน จากที่ลังเลมาตั้งแต่ปีที่แล้วจนในที่สุดก็ตัดสินใจเริ่มดัดไปเมื่อเดือนมกรา ตอนนี้ก็จะครบปีแล้ว ผันที่เคยเอนก็ตรงขึ้น ซี่ที่เคยซ้อนก็เริ่มเข้าแถวเป็นระเบียบ แต่โดยรวมคือแทะไก่ไม่ได้อยู่ดี เพราะด้วยความคางยื่น ฟันที่ดัดออกมาก็ยิ่งห่างกันไปอีก จนกว่าจะผ่าตัดออกไปถึงจะเริ่มแทะอะไรได้

สุขภาพด้านอื่นๆในปีนี้ไม่ดีไม่แย่ ประสาทกับการกังวลว่าเราติดโควิดหรือยังอยู่ตลอดทั้งปี พยายามวิ่งบ้าง แต่หลังจากช่วงครึ่งปีหลังที่งานเข้า ก็ออกกำลังกายได้น้อยลง น้ำหนักลงเพราะดัดฟัน กะว่าเดือนนี้เดือนหน้าจะซื้อนาฬิกามาเพื่อวัดการออกกำลังกายจริงจังละ

# เพื่อนแท้ไม่ทิ้งกัน รอซ้ำอย่างเดียว
ช่วงเวลาที่เราระหองระแหงกับแฟน ก็มีเพื่อนคอยปรับทุกข์รับฟังเรื่องราว มันอาจจะด่าเราบ้างอะไรบ้าง แต่นั่นก็เพราะว่าโตมาด้วยกัน ผ่านวัยเด็กมาด้วยกัน จนเราไม่ต้องนั่งคิดเรื่องหยุมหยิมใดๆ ในชีวิตเราก็มีอยู่ไม่กี่คนหรอกที่จะฟังเรื่องราวของเราได้ทุกครั้งที่เราอยากระบาย หลายๆครั้งเราเองก็ต้องมารับฟังเรื่องราวของเพื่อนเหมือนกัน มันอยากระบายส่วนเราอยากรู้อยากเห็น

กับแฟนคนนี้หลังจากผ่านร้อนผ่านหนาวมาแล้ว ระหองระแหงกันไปพักนึง ช่วงปลายปีที่ได้งานทำก็ดีขึ้น ประสาทแดกกันก้อยลง ภาพอะไรๆที่วางแผนไว้ก็เริ่มจะชัดเจนขึ้น เราปรับตัวเข้าหากันได้ดีทีเดียว จากนี้ไปอาจจะไม่ใช่จุดที่ต้องปรับแล้ว แต่เป็นจุดที่ต้องยอมรับและหาวิธีรับมือให้ได้

# ส่งท้าย
สรุปปีนี้ เติบโตขึ้นอีกนิดหน่อย มีเงินเพิ่มขึ้นอีกนิด โดยรวมคือดี เอาไป 7.5 เต็ม 10 หักส่วนไม่ดีจากโควิดกับอีกหลายๆอย่างเราควรรับมือมันได้ดีกว่านี้ ในปีที่ผ่านมา สวัสดีปีใหม่ 2021 แฮปปรี้ๆรวยๆทุกคนเด้อ!

# อ้างอิง
เกมจับผิด (หารูปที่ไม่เข้าพวก) [กด](https://games.sookkasean.com/)

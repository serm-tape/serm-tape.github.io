---
title: "2019 year review"
description: "อัพเดทบล็อกกันปีละหน"
date: "2019-12-31T23:47:00+07:00"
tags: ["trivial"]
image: "/images/2019-2020.jpg"
---
![cover](/images/2019-2020.jpg)

# 2019 ปีเปิดโลก

# Hightlights
- ได้หัดใช้ sparks
- ซื้อ nintendo switch
- ซื้อมือถือใหม่
- อาม่าเสีย
- ใช้เน็ตรายเดือน
- หัดขับรถ
- หัดแต่งตัว
- มีความรัก

# การงาน
## งานประจำ
เปิดศักราชด้วยการย้ายมาทีมใหม่ ได้เป็นหนูทดลองใช้ spark ในการทำงานของทีม ผลลัพธ์เป็นที่น่าพอใจ มีข้อดีข้อเสียที่แตกต่างกันไป อย่างตัวนี้เราไม่ต้องกังวลเรื่องขนาดของข้อมูลเลย แต่ว่าในการทำงานบางอย่างอาจช้ากว่า ถ้าเทียบกับ sql ที่เคยใช้ หลายๆอย่างยังไม่ค่อยสมบูรณ์ ปีนี้ทำงานไม่ค่อยได้ตามคอมมิท เพราะเรามัวแต่นั่งทำซัพพอร์ทเอง ทุกคนบอกว่าให้แชร์ แต่สุดท้ายแล้วทุกอย่างก็รีบหมด ก็เลยทำเองมันทุกอย่างเลย ทีแรกกะว่าจะได้โปรโมทปีนี้ แต่สุดท้ายก็ไม่ โอกาสหลายๆอย่างยังไม่อำนวย อาจเพราะเราไม่ค่อยแสดงความคิดเห็นเท่าที่ควร จะพยายามพูดมากกว่านี้นะปีหน้า

## งานนอก
บอกลากับงานที่ไม่ได้ตัง 55555 ของที่ควรจะเสร็จปีนี้ก็ไม่เสร็จ รื้อทำใหม่ด้วยความเดือดดาล มีโอกาสได้ใช้ material UI, postgressql, react hook จนปัจจุบันนี้ก็ยังไม่เห็นวี่แววว่าจะเสร้จเร็วๆนี้ 

อยากทำของตัวเองบ้างแล้ว

## งานฝิ่น
ไม่ได้ทำอะไรเลยปีนี้ ด้วยงานนอกและความขี้เกียจล้วนๆ พยายามจะเล่น Game builder วาดๆดีไซน์กฏกับระบบไว้คร่าวๆแล้ว ก็ติดเกมแล้วเลิกไปเฉยๆ ก็คงไม่ได้กลับไปทำต่ออีกแล้วแหละ

# สังคม
## ออฟฟิศ
หลังจากที่ได้ย้ายทีมมานี่ สิ่งหนึ่งที่แตกต่างอย่างเห็นได้ชัดเลยคือเรื่องภาษา ทีมใหม่นี้มีฝรั่งกับคนไทยครึ่งๆเลย ทำให้ได้ใช้ภาษาอังกฤษมากกว่าแต่ก่อน รวมทั้งยังได้แลกเปลี่ยนวัฒนธรรม ประสบการณ์ และความคิดเห็นกับพวกเค้าอีกด้วย เรื่องอาหารก็เป็นอีกเรื่องที่ค่อนข้างยากเวลาเลี้ยงทีมเหมือนกัน จะพยายามหนิดหนมกับทีมให้มากขึ้น ฝึกภาษาอังกฤษให้คล่องกว่านี้ 

## เพื่อนเก่า
ปีนี้ก็ยังได้เจอชาวแก๊งลาดบังอยู่บ้าง หน้าเดิมๆ เรื่องก็วนไปวนมา หลายๆคนในกลุ่มเริ่มจะมีแฟนกันแล้ว ต่อไปก็อาจจะนัดรวมตัวกันยากขึ้น ทั้งๆที่ทำงานทางเดียวกันแท้ น่าเสียดายมาก 

สำหรับเพื่อนมัธยม ก็ได้คุยกันบ้าง แต่คนที่หายไปเลยก็คือหายไปเลย ไม่ตอบไลน์ ไม่เข้าใจมันเหมือนกันว่ามันคิดอะไรอยู่ โชคดีว่ามีคนนึงในกลุ่มกลับมาจากออส ก็เลยถือโอกาสนัดมีตติ้งได้สำเร็จ นั่งเล่นบอร์ดเกมกัน เป็นอีเวนท์ที่ประทับใจไม่น้อย

## ครอบครัว
อาม่าเสียไปเมื่อช่วงวันแม่ที่ผ่านมา เป็นอะไรที่ใจหาย ทำใจไว้สักพักแล้ว ช่วงหลังๆที่อุ้มอาม่า เรารู้สึกได้เลยว่าอาม่าไม่มีแรงแล้ว ไม่ตอบสนองใดๆ เหนื่อยมากแล้วหลับให้สบายนะอาม่า ในงานศพเราก็ได้ดำเนินการจัดจองศาลาช่วยหาของเป็นธุระให้ที่บ้าน สามพี่น้องช่วยกันจัดการ พ่อกับแม่ไม่ต้องทำอะไรเลย รับแขกอย่างเดียว

# การเงิน
ปีนี้จัดว่าดี เนื่องจากงานประจำเราได้ขึนเงินเดือนมาอักโขอยู่จากปีที่แล้ว ได้หัดใช้บัตรเครดิต มันอันตรายมากจริงๆ ต้องมีสติอยู่กับตัวตลอดเวลารูด คิดว่ารูดได้ๆ พอถึงดิวแล้วมีหน้ามืดแน่นอน 

การลงทุนไปได้เรื่อยก็ยังลงกองทุนต่อเนื่องถึงช่วงกลางปี พอได้ยอดที่พอใจก็เริ่มทอนเงินอีกส่วนไปลองอย่างอื่นบ้างแล้ว ได้ซื้อทองไว้จำนวนหนึ่ง ก็เพิ่งรู้ตอนซื้อนี่แหละ ว่าเค้าต้องมีชั่งน้ำหนักไว้ด้วย แต่ถึงแม้ว่าตอนที่ขายจะน้ำหนักไม่เท่าเดิม เค้าก็จะจ่ายให้ราคาเต็มบาทอยุ่ดี 
LTF RMF ว่าจะไม่ซื้อ สุดท้ายก็ซื้อไปจนได้ ปีสุดท้ายของ LTF รอดูกันว่าจะรอดหรือจะร่วง 

วางแผนจะหาที่ซุกหัวนอน ไม่บ้านก็คอนโด ไปดูมาจำนวนหนึ่งแต่ก็ยังไม่มีอันไหนที่มีปัญญาซื้อได้เลย ต้องเก็บตังต่อไป ส่วนตัวเราเองไม่อยากเป็นหนี้ เรารู้ดีว่าจะทำอะไรก็ลำบาก ถือเงินไว้สภาพคล่องสูงกว่ามาก

# สุขภาพ
หัวข้อใหม่ของปีนี้ เราพยายามออกกำลังกายให้มากขึ้น โดยปกติเราขี้เกียจวิ่งอยู่แล้ว ไม่ชอบความรู้สึกตอนเหนื่อย ชอบออกกำลังกายแบบอานนโรบิคมากกว่า เมื่อยๆไป ไม่ชอบร่างกายตัวเองเวลาหอบ แต่สุดท้ายแล้ว ns ของเราก็ประทานพรมาให้ ซื้อเกมเต้น สัปดาห์นึงได้เต้นสักชั่วโมงครึ่งชั่วโมงก็ดี พอเรียกเหงื่อได้บ้าง
ปีนี้เราเองก็มีโอกาสได้ไปหาหมอฟัน ผ่าฟันคุดครั้งแรกและครั้งที่สองในชีวิต โคตรเจ็บ โคตรทรมาน เวลากินอะไรไม่ได้ หมอฟันก็บอกว่าเราต้องดัดฟันร่วมกับผ่าตัดขากรรไกรนะ เพราะคางยื่นมาก กระโหลกมีความเบี้ยว ผิดปกติ ตอนนี้ก็ยังตัดสินใจไม่ได้ ว่าจะผ่าหรือไม่ผ่าดี หมอแนะไว้ว่า ถ้าจะไม่ผ่าก็ไม่ต้องดัดเลย อย่าทำครึ่งๆกลางๆ มันไม่พังไปหมด

# ความรัก 
อีเวนท์ใหญ่ของความรักปีนี้มีสองเหตุการณ์ คนนึงไปได้สวยมากคุยกันหวานชื่น ส่งเพลงรัก เล่นมุกเสี่ยวเกี้ยวสาว แต่ทำไปทำมาหลังจากเดทแรก เค้าก็บอกว่าคิดกับเราได้แค่เพื่อนจริงๆ อิหยังวะ เซไปสองสามวัน ยังดีที่เราเพิ่งคุยกันได้แค่เดือนเดียว

คนสุดท้ายของปีนี้มาแรงมาก เป็นแรงผลักดันให้ผมขึ้นมาแต่งตัว ไปหัดขับรถซึ่งถือเป็นอาชีฟเม้นที่ใหญ่ที่สุดของปีนี้แล้ว วันนี้เองก็เพิ่งขับพาครอบครัวจากยุดยามาส่งที่บ้าน คุยกันแค่สามเดือนแต่คือใช้เวลาร่วมกันมาก เจอกันเกือบทุกวันเพราะบ้านใกล้กัน กลายเป็นว่ารู้สึกว่ามาได้ไกลที่สุดในชีวิตแล้วกับคนนี้ อยากเป็นฝันดีของใครสักคนจริงๆนะ

# ส่งท้าย
ไฮไลท์ของปีนี้ช่วงต้นปีจะเป็นเรื่องงาน มีหลายๆอย่างเปลี่ยนแปลงไปในทางที่ดีขึ้น ส่วนปลายปียกให้เรื่องความรักเลย ทุ่มเทให้สาวจนงานแผ่วลง จาก 120 เหลือ 100 เดียวเลยล่ะ ดวงปีหน้าบอกว่าราศีธนูจะรวย สาธุ ขอให้ทุกคนมีความสุขพบเจอแต่สิ่งที่ตัวเองคิดว่าดี สวัสดีปีใหม่ 2020 ครับ! 
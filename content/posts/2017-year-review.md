---
title: "2017 year review"
description: "ปีนี้ทำอะไรไปบ้างนะ"
date: "2017-12-29T19:16:00+07:00"
tags: ["trivia"]
image: "/images/2017-2018.jpg"
---
![cover](/images/2017-2018.jpg)
# สิ่งที่เกิดขึ้นในปี 2017
ชีวิตก็ผ่านไปอีกหนึ่งปี ทีแรกแค่อยากจะสรุปสั้นๆแต่เห็นเพื่อนเขียนเป็นบลอกโพส แล้วก็อยากจะเขียนแบบละเอียดๆ ดูบ้าง 

# TL;DR
ปีนี้ทำงานเยอะมากทั้งงานประจำ งานนอก งานฝิ่น และงานประกวด ความรู้ไม่ได้เพิ่มขึ้นเท่าไหร่ เพราะใช้แบบเดิมซะส่วนใหญ่ จะมีเปลี่ยนแปลงสแต็กนิดหน่อยในทุกๆงาน 1 side project per year challenge ที่ไม่เคยทำสำเร็จปีนี้ก็สำเร็จ ได้ไปหลายงานเลยทีเดียว

เรื่องงานสังคม เป็นครั้งแรกที่ออกงานสัมนาแล้วได้รู้จักคนเพิ่มากกขึ้น ในที่สุดก็เริ่มทำความรู้จักคนในงานได้แล้ว ก่อนหน้านี้ก็ไปคนเดียวกลับคนเดียวตลอด คนจากงานพวกนี้ก็ส่งผลกับชีวิตเราพอสมควรเลยทีเดียว

การเงินปีนี้ไม่มีอะไรพัฒนา ไม่กล้าลงทุนยังไงก็ไม่กล้าอยู่อย่างนั้น เป็นคนทำงานเพื่อเงินเหมือนเดิม กว่าจะได้ลองลงทุนก็ล่อไปเดือนธันวาจนได้

ความรักปีนี้คืบหน้าขึ้นกว่าก่อนหน้านี้ทั้งชีวิต เรากล้าทักทายคนมากขึ้น(ในเน็ตล่ะนะ) ถึงแม้จะไม่สมหวังเลยก็ตาม แต่ก็เป็นประสบการณ์ที่จะช่วยให้เราไม่พลาดในอนาคตได้ (ล่ะมั้ง)(ฮา)

# การงาน
## งานประจำ
ปีนี้เปิดมาด้วยการเข้าทำงานที่ใหม่ กับบริษัทข้ามชาติยักษ์ใหญ่ พนักงานกว่าพันคน ที่เราขอให้เพื่อนพาเรซูเม่เข้ามาสัมภาษณ์ เราเองก็ต้องขอบคุณเพื่อนแชมป์ไว้ด้วย ในส่วนของเทคโนโลยี ที่นี่ใช้ C# เราเองก็เคยใช้แค่หัดเขียนเกมสมัยปีสองปีสามแค่นั้นเอง เจอ M$ stack เป็นอะไรที่แปลกใหม่ที่สุดแล้ว Windows server, MS sql แค่นั้นเอง นอกนั้นก็ไม่ได้จับอะไรจริงๆจังๆ เราเป็นเฟืองตัวเล็กๆ ผิดกับที่ผ่านๆมา บริษัทคนน้อยๆ ได้ทำอะไรหลายอย่างดี

สังคมที่นี่ก็ดี มีคนหลากหลายมาก ทั้งอายุ เพศ เชื้อชาติ ศาสนา แต่สุดท้ายแล้วทีมที่เราทำงานด้วยกันจริงๆ ก็เป็นคนไทยเกือบทั้งหมดอยู่ดี ทีมที่เข้าไปอยู่มีแต่คนโตๆ แบบว่ามีครอบครัวมีลูกแล้วกันทั้งนั้น รูปแบบการทำงานก็ต่างจากคนหนุ่มสาวที่เราเคยร่วมงานมา

บริษัทนี้มันดีมาก ดีจนเราเริ่มรู้สึกสบายและไม่อยากไปไหนอีกแล้ว ทำงานมาครบปีโดยปฏิเสธเฮดฮันเตอร์ไปทุกคนเลย ถ้าออกไปทำที่อื่นแล้ว ก็อยากจะกลับมาทำที่นี่ เพราะที่นี่ก็เหมาะที่จะอยู่ตอนมีครอบครัวจริงๆ

## งานนอก
งานเว็บที่คุยกันไว้ตั้งแต่ปีที่แล้ว ปีนี้ก็ได้เริ่มทำ แต่สุดท้ายแล้วเค้าก็เฉยๆไป ให้พักไว้ก่อน แล้วก็พักยาวเลย ให้กลับไปทำตอนนี้ก็ไม่รู้จะทำต่อถูกไหม เขียนไรไว้ก็ไม่รู้ 

พอถึงช่วงกลางๆปี ก็มีโอกาสได้กลับมาทำงานเกมอีกครั้ง แถมเป็น VR ซะด้วย ถึงจะไม่ใช่เกมอย่างแท้จริง แต่ก็สนุกมากๆ ที่มีโอกาสได้ลองเล่น HTC Vive + Unity

ถัดมาก็ได้อาจารย์สมัยมหาลัย มาจ้างทำ City visualization เป็นอะไรที่ทรมานมาก ทำไปร้องไห้ไป UE4 + shitty code + คอมกาก = หายนะ กว่าโปรแกรมจะโหลดเสร็จ เจอโค้ดเราเข้าไปก็แครช กว่าจะเปิดใหม่ได้ แถมพอใส่ตึกใส่ถนนไปเยอะๆ ดันค้างอีก ต้องลดความละเอียดลงขนาดที่ว่าเห็นขอบเป็นหยักๆเลยน่ะนะ งานนี้ก็เป็นประสบการณ์ที่ดีเลยว่าจะไม่จับ UE4 อีกแล้วถ้าไม่จำเป็น

![ue4-proj](/images/ue4-proj.png)

สุดท้ายปลายปีก็ได้งานที่เป็น windows server ซึ่งก่อนหน้านี้จะไม่รับเลย ปฏิเสธตลอด เป็นงานตั้ง API เซิฟเวอร์เล็กๆ ก็ได้หัดทำอะไรแบบที่เราไม่ได้รับมอบหมายตอนอยู่บริษัทนั่นแหละ ตั้งค่าเซิฟเวอร์นู่นนี่นั่น ทำ https บลาๆ

## งานประกวด
ิเกมที่ทำกันขำๆแต่แอบจริงจังก็ได้เข้ารอบ ได้ไป pitch ให้กรรมการดูรอบนึง ตื่นเต้นมาก ยิ่งกว่าตอนพรีเซนต์โปรเจคจบซะอีก เพราะงานนี้เรามีความภูมิใจกว่าเยอะเลย ถึงแม้จะไม่ชนะ และได้ทุนมาเพราะเงินเค้าเหลือก็เถอะ จบงานนี้ก็ได้รู้จักคนนอกวงการเพิ่มอีกตั้งสองคน

![gZombie](/images/gzombie.png)

และอีกงานที่เหนื่อยไม่แพ้กันก็คืองาน PWA hackathon ที่ตั้งใจจะเขียนบลอกแต่ก็ได้แต่ดราฟไว้ เขียนไม่จบสักที งานนี้รวมทีมกับพี่ในทีมที่ทำงาน เรารับรู้ได้เลยว่าคนเก่งถึงไม่เคยใช้เครื่องมือใดๆ แต่จะเรียนรู้เรื่องใหม่นั้นไม่ยากเลย นี่สินะที่เรียกว่า เซนส์ของโปรแกรมเมอร์เทพ เราทำแอพหาบ้านให้พวกสัตว์จรจัด เป็นงานที่เคยมีคนมาจ้างแต่เสนอราคาไปแล้วเค้าไม่เอา พอเสร็จแล้วให้เค้าใช้ เค้าก็ไม่ใช้นะ ไม่รู้ทำไม ไม่ได้รางวัลอะไรเลย ได้แต่รางวัลปลอบใจ เป็นเสื้อกับติ๊กเก้อแปะคอมแค่นั้นเอง

## งานฝิ่น
เปิดศักราช 2017 ด้วยเกมเล็กๆที่อยากจะทำกับเพื่อนอีกคน เป็นเกมยานยิงที่สองคนเล่นบนเครื่องเดียวกัน แต่สุดท้ายก็ไปไม่ถึงฝัน เพื่อนอีกคนมีปัญหาสุขภาพก็เลยถอนตัวไป พอเหลือเราคนเดียวก็บึ้ม ทำไม่เสร็จ

![space-shooter](/images/space-shooter.jpg)

จากนั้นช่วงวาเลนไทน์ เป็นช่วงที่เรากำลังจีบสาวพอดี เลยอยากได้เว็บบอกชอบสาวที่พร้อมกับแกล้งเพื่อนไปในตัวได้ด้วย เลยจับมือกับเพื่อนสนิทที่เป็นหนุ่มจืดพอๆกันมาทำเว็บบอกชอบสาว ใช้เวลาประมาณหนึ่งสัปดาห์ ก็เนรมิตออกมาได้สำเร็จ ตอนนี้ปิดเว็บไปแล้ว ไม่มีตังจ่ายค่าเซิฟ

![love-teller](/images/love-teller.png)

มาถึงกลางปีช่วงที่ไฟในตัวกำลังลุกโชน ที่เราตั้งใจอยากจะทำแพลทฟอร์มแนะแนวการศึกษา [Lightstone project](/tags/lightstone) ถึงขั้นส่งข้อความไปปรึกษากับนักจิตวิทยาวัยรู่นเลยนะ แต่สุดท้ายก็หมดแรงขี้เกียจทำไปซะเฉยๆ

หลังจากนั้นก็ได้ทำแอพเล็กๆขำๆอีกสองแอพคือ สุ่มร้านอาหารกลางวัน [Lunchdomizer](http://lunchdomizer.netlify.com/) กับการใช้ค่ะคะอีกนิดหน่อย [Kaknaka](https://scientist-ape-85002.netlify.com) แต่สุดท้ายสองแอพนี้ก็ไม่ได้โปรโมตให้คนอื่นใช้แต่อย่างใด

# สังคม
## ออฟฟิศ
ได้รู้จักว่าชีวิตคนออฟฟิศที่มีลูกนี่เค้าใช้ชีวิตกันยังไง คนที่มีลูกนี่ชีวิตก็มีแต่ลูก ตอนกินข้าวกลางวันเค้าก็จะเล่าเรื่องลูกให้ฟัง ก็สนุกดี รู้จักคนจากช่วงอายุอื่นเพิ่มขึ้น

## Meetup
เริ่มจากงาน React BKK ปีที่แล้วกดตั๋วทัน ส่วนปีนี้เค้าขายตั๋ว เราก็ทำ PR ไปเลยได้ตั๋วฟรีมา ได้รู้จักคนเพิ่มกับความรู้จากงานนี้อีกนิดหน่อยตามที่เคยได้เล่าไปแล้วใน [React BKK 2.0](/post/react-bkk-2/)

อีกงานที่มีโอกาสได้ไปก็คืองาน Golang ที่ถึงแม้จะไม่ได้เขียนแล้วก็ตาม ก็ไปดูว่าคนอื่นเค้าเขียนกันยังไง คนที่รู้จักกันในงานนี้ เค้าก็ย้ายมาอยู่บริษัทเดียวกันแต่คนละทีมในเดือนถัดมา

![stickers](/images/stickers.jpg)

งานที่ไม่ใช่เทคโนโลยีงานเดียวที่ได้ไปในปีนี้ ก็คืองานออกแบบเกมออกแบบสังคม งานนี้รู้สึกเหมือนพลาดนิดหน่อย เหมือนเปิดงานประกวดบอร์ดเกมสำหรับพวกมัธยมมากกว่า แต่ก็มีโอกาสได้เล่นบอร์ดเกมของคนไทยที่ชนะ่รางวัลต่อต้านคอรัปชั่นมา ไม่เลวเลยล่ะ

## Event
ได้ไปแค่งาน Start up thailand 2017 มีธุรกิจที่น่าสนใจอยู่หลายอัน แต่สุดท้ายแล้วเราก็ไม่ได้เป็นลูกค้าใครในนั้นเลย ได้แต่แนะนำคนอื่นไปแค่นั้นเอง

## เพื่อนเก่า
หลังจากส่อแววมาหลายปี ในที่สุดปีนี้ก็เกิดขึ้นจนได้ นัดมีตติ้งเพื่อนร่วมห้องสมัย มปลาย ไม่สำเร็จ คนที่ตอบตกลงก็มีเจ้าประจำอยู่สองสามคน สุดท้ายวันว่างไม่ตรงกัน ก็ล่มไป คิดว่ามกราน่าจะลองนัดกันอีกที หลายๆคนบอกว่า ธค ไม่ว่างแล้ว

![meeting](/images/hi-school-meeting.jpg)

กลุ่มที่ได้เจอบ่อยสุดปีนี้ก็เป็นเพื่อนที่ทำงานเก่า แทบทุกเดือน นัดกินเบาๆทีไรไม่ต่ำกว่าสามร้อยทุกที บาดเจ็บสิ้นเดือนตลอด

# การเงิน
หลังจากที่ผลัดมาหลายปี ปี้นี้ก็เริ่มหัดลงทุนเองแล้ว เริ่มจากซื้อประกัน ซื้อกองทุน คิดว่าจะเล่นพวกเหรียญคริปโตด้วย แต่ใจไม่กล้า มันผันผวนสูงเหลือเกิน ได้แต่นั่งดูคนอื่นเค้ารวยกันไป

เพิ่มเงินเดือนให้แม่แต่กับพ่อเราไม่ได้ให้เค้ามากขึ้นกว่าปกติ เพราะเห็นว่าพ่อชอบเอาเงินไปซื้ออะไรก็ไม่รู้ ไม่ค่อยมีประโยชน์เท่าไหร่ ยาสมุนไพรที่ไม่ได้กิน กางเกงที่ไม่ใส่ เสื้อที่ไม่ชอบ ก็ไม่รู้ว่าตตอนซื้อคิดอะไรอยู่

# ความรัก
ตั้งแต่เรียนจบก็พยายามมาตลอด แต่ก็ไม่สำเร็จสักคน ตั้งแต่ปาร์ตี้บริษัท อุตส่าห์มีคนพาเราไปแนะนำให้ก็ยืนทื่อเป็นท่อนไม้เลย สาวจากเพจหาคู่แอดไปก็ได้คุยกันอยู่ เรารู้สึกว่าเค้าถามคำตอบคำ บวกกับเค้าไม่ได้อยู่ กทม ก็คงจะได้เจอกันยาก เราเลยเงียบไปเองดีกว่า จากทินเดอร์เกือบทั้งหมดก็ไม่ได้ไปต่อ โดนอันแมทช์ทิ้ง หรือไม่ก็หายไปไม่ตอบไปซะเฉยๆ คนนึงที่ได้มาต่อบนเฟสบุคก็ไม่รอด นัดเจอไม่สำเร็จ เค้ามีคนคุยอยู่แล้ว แห้วไปอีกราย จะจีบเพื่อนเก่าก็ไม่กล้าแล้ว หลังจากเคยปล่อยไก่ไปหนนึง หาคนอื่นดีกว่า

# ส่งท้าย
ขอบคุณทุกๆคนที่เข้ามาเสริมสร้างประสบการณ์ชีวิตให้กับเรา คิดว่าจะลองหัดใช้ Monica HQ ดู เผื่อเราจะบริหารสัมพันธ์กับคนรอบข้างได้ดีขึ้นบ้าง ทางเทคโนโลยีจากนี้ไปเราคงไม่ขวนขวายอะไรมากแล้วล่ะ เพราะตอนนี้อยู่ในจุดที่ปลอดภัยมาก ปล่อยไปตามหน้าที่เลยก็แล้วกัน มุ่งสร้าง SaaS ที่พอจะสร้างรายได้ให้เราได้บ้างดีกว่า ขอให้ 2018 เป็นปีที่ดี เบญเพสแล้วด้วย สวัสดีปีใหม่ทุกๆคนครับโผมมม
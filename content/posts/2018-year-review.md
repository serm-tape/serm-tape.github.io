---
title: "2018 year review"
description: "อัพเดทปีละครั้ง เพราะขี้เกียจ"
date: "2018-12-29T17:24:00+07:00"
tags: ["trivia"]
image: "/images/2018-2019.jpg"
---
![cover](/images/2018-2019.jpg)
# ปีนี้ก็เติบโตขึ้นอีกนิด
ในปีนี้มีเรื่องที่ร่างไว้สองสามเรื่องว่าจะเขียนลง แต่สุดท้ายก็ได้แค่สรุปปลายปีเหมือนเดิม ปีนี้สำหรับเรายกให้เป็นปีแห่งการสื่อสารเลยละกัน ได้คุยงานเยอะมาก

# TL;DR
- งานประจำได้ทำอะไรที่แตกต่างไปจากเดิม วิเคราะห์ปัญหา เสนอแนวทางแก้ไข ได้เป็นคนดำเนินการประชุมบ่อยครั้งขึ้น
- งานนอกไม่มีงานย่อยเลย ได้งานใหญ่ๆมาสองงาน ทำกันยาวๆสิ้นปีก็ไม่เสร็จ จริงๆอาจจะเพราะเราช้าเอง
- เป็นคนเหงา ใครชวนไปกินไหนไปหมด
- ลงทุนสม่ำเสมอตลอดปี อีกไม่นานคงจะซื้อทีมฟุตบอลได้ละ
- ได้ไปเดทกับสาวแล้ว ฮูเร่
- peak mmr = 3400 ก่อนลงยาวๆแล้วไปติดเกมอื่น
- ฝันว่าโดนฝังแล้วตื่นมาขยับตตัวไม่ได้เป็นครั้งแรกในชีวิต

# การงาน
## งานประจำ
ปีนี้เปิดตัวได้สวย ได้ย้ายทีมเลยได้ทำอะไรใหม่ๆมากขึ้น หลักๆก็ Scala แล้วยังได้ set up teamcity กับ puppet ด้วย ได้ความรู้ linux เพิ่มขึ้นอีกนิดหน่อย แล้วช่วงปลายปีก็ได้ย้ายไปจับโปรดักใหม่อีกอันนึง ทำให้เรามองเห็นภาพรวมของระบบมากขึ้น เข้าใจการเดินทางของ data ในองค์กรเรา ว่าใครหยิบอะไรไปทำแล้วส่งให้ใคร ได้ติดต่อสร้างงานสร้างอาชีพให้ทีมอื่นพอสมควร นัดประชุมอธิบายปัญหา เสนอแนวทางแก้ไข ด้วยงานนี้เราเลยรู้สึกว่าเราได้ทักษะการสื่อสารมามากขึ้นพอสมควรเลย จากที่เคยคิดว่าจะทำที่นี่แค่ปีเดียว จนปีนี้ก็ยังไม่ได้ไปสัมภาษณ์ที่ไหนเลย การย้ายทีมกับย้ายงานก็มีความคล้ายกันอยู่นะ เพราะเราต้องเข้าไปเรียนรู้ใหม่ทุกอย่างเลย โปรดัก โปรเซส เทคโนโลยีสแต็ก แตกต่างกันอย่างเดียว คือเงินไม่ขึ้นแบบก้าวกระโดดแค่นั้นเอง

## งานนอก
ได้งานใหญ่แต่ต้นปี จากนายหน้าเจ้าเก่า งานนี้ก็ได้ลองทำอะไรที่ซับซ้อนขึ้นนิดหน่อย แต่เรายังเลือกใช้สแต็กเดิมเพราะคิดว่าเร็วสุดในการทำแล้ว งานนี้ต่างจากงานก่อนๆตรงที่เราเหมาตั้งแต่ต้นจนจบเลย ต้องขอขอบคุณ Cloud computing ทุกเจ้าเลย ถ้าไม่มีพวกนี้ งานคงจะติดขัดกว่านี้เยอะ ส่วนเรื่องสื่อสาร ก็ถือว่าได้คุยแบบเป็นการเป็นงานขึ้น เริ่มหัดใช้สมุดจดในห้องประชุมได้แล้ว

## งานฝิ่น
ได้คืนชีพ Loveteller มาเล่นช่วงวาเลนไทน์อีกรอบ แต่ว่าผลประกอบการปีนี้ย่ำแย่กว่าปีที่แล้วเยอะเลย นอกนั้นก็มีแผนจะทำเกมแต่ก็ไม่ได้ทำอะไรเลย ติดงานนอกกับเกมเนี่ยแหละ

# สังคม
## ออฟฟิศ
ปีที่ผ่านมาถือว่าเราได้ขยายวงคนที่รู้จักได้มากขึ้นพอสมควรเลย หลักๆก็มาจากการย้ายทีมนี่แหละ ได้เพื่อนเร่วมทีมชอบออกงานก็เลยได้ออกงานบ่อย ได้ไปเล่น Agoda Quiz night ตั้งสองรอบ รอบแรกได้รองโหล่ รอบสองได้โหล่ร่วม 3 ทีม นอกจากนั้นก็ยังได้เจองานที่ต้องไปติดต่อขอความช่วยเหลือความเห็นทีมอื่นบ่อย ก็เลยคุ้นหน้าคุ้นตากับคนข้างทีมมากขึ้นด้วย แล้วในช่วงปลายปีเราก็เอาเกม coup ไปทิ้งไว้ที่บริษัท ได้เล่นกันหนนึง จากนั้นก็มีเพื่อนของเพื่อน (ของเพื่อน?) มาเล่นด้วยกันอีก ก็กลายเป็นแก๊งบอณืดเกมหลังเลิกงานไป สนุกดี

## เพื่อนเก่า
ปีนี้ทั้งปีไม่ได้นัดเจอกันเลย มาเจอกันตอนปลายปี เพราะอาจารย์ประจำชั้นสมัยมัธยมแกป่วยเข้ารพ เลยได้แวะเวียนมาเจอเพื่อนเก่าๆบ้าง จนได้ไปคืนสู่เหย้าอีกรอบ หลายๆคนเริ่มเป็นผู้ใหญ่มากขึ้นแล้ว เราเองก็โตขึ้นเหมือนกัน 

ส่วนเพื่อนสนิทในกลุ่มสมัยมัธยม ไม่ได้เจอกันเลย คนนึงอยู่ออสเตรเลีย อีกคนติดต่อไม่ได้ ก็ไม่รู้จะนัดยังไงเลย ให้ไปกันสองคนก็เหงาๆไงไม่รู้ เลยอาศัยว่าเจอใครระหว่างทางก็ชวนไปกินข้าวเย็นเลย จะได้คุยกันนิดนึง เหงา

เพื่อนมหาลัยก็รวมตัวได้หลายรอบอยู่ในปีนี้ ต้องขอบคุณทุกคนที่หาเรื่องให้ออกมาเจอกันได้จริงๆ

# การเงิน
ปีนี้เริ่มลงทุนอย่างสม่ำเสมอ ได้แล้ว ปีหน้าคิดว่าจะเจียดเงินเดือนอีกส่วนออกมาลงทุนทางอื่นบ้าง เราคิดว่าตอนนี้เงินออมทรัพย์เราก็มีสมควรแล้ว จะได้ลองเอาเงินเดือนไปลองใช้อย่างอื่นดูบ้าง เผื่อจะรวยขึ้นอีก

# ความรัก 
ได้ไปเดทกันแล้ว แล้วก็รู้สึกว่า จะชนะใจสาวนี่มันยากเหลือเกิน เก็บเงินไว้ซื้อทีมฟุตบอลดีไหมนะ ทั้งค่ารถไปมาหาสู่ ค่าเน็ทที่ใช้ส่งข้อความ ค่าเวลาที่ต้องมาเอาอกเอาใจ พูดเหมือนคนเห็นแก่ตัว เราอยู่คนเดียวอาจจะดีกว่าหรือเปล่าก็ไม่รู้ ทุกครั้งที่จีบๆไปก็จะคิดแบบนี้ขึ้นมาแล้วก็เลิกจีบไปเองทุกที เรื่องแบบนี้ปรึกษาใครได้บ้าง

# ส่งท้าย
MVP ปีนี้ขอยกให้แม่เราละกันซัพพอร์ทเราในชีวิตประจำวันแทบทุกอย่าง ทำให้เรามีเวลามาทำอย่างอื่นได้มากขึ้น ถ้าออกไปอยู่ตัวคนเดียวจะรอดไหมก็ไม่รู้ ส่วนผู้เข้าชิงคนอื่นๆ ก็หัวหน้าเราที่ให้โอกาสเราได้ลองทำอะไรใหม่ๆแปลกที่ไม่เคยทำมาก่อน กับพี่ขวัญนายหน้าคนเดิมหางานให้เราทำตลอด แต่ชีวิตเราจะไม่เป็นแบบนี้เลยถ้าขาดทุกๆคน ขอบคุณมากๆครับ สวัสดีปีใหม่ 2019 ครับ!